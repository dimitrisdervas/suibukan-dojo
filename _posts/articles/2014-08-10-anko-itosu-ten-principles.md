---
title: Anko Itosu - Οι δέκα αρχές του Karate
image: http://suibukan.gr/sites/suibukan.com/files/imagecache/news_640px/anko-itosu-with-students.jpg
---

Τον Οκτώβριο του 1908 ο Sensei Itosu θέλοντας να προωθήσει το karate πέρα από τις ακτές της Οκινάβα, στην καρδιά της Ιαπωνίας, έγραψε το παρακάτω γράμμα όπου ανέλυε δέκα βασικές αρχές του Karate(Tode Jukun). Αυτό το περίφημο κείμενο στάλθηκε στο Υπουργείο Παιδείας και στο Υπουργείο Πολέμου της Ιαπωνίας, με στόχο να ενημερώσει τους αρμόδιους για τα πλεονεκτήματα της πολεμικής αυτής τέχνης και τη χρησιμότητά της για τους Ιάπωνες μαθητές.

Οι δέκα αρχές του Karate
<!--more-->
Το Karate δεν προήλθε από τον Βουδισμό ή τον Κομφουκιανισμό. Στο παρελθόν και η σχολή του Shorin-Ruy και του Shorei-Ruy ήρθαν στην Οκινάβα από την Κίνα. Και οι δύο αυτές σχολές έχουν συγκεκριμένα χαρακτηριστικά που θα περιγράψω παρακάτω, πριν αλλοιωθούν από μελλοντικές αλλαγές:

1.	Το Karate δεν θα πρέπει να εξασκείται για το προσωπικό συμφέρον του Karateka! Μπορεί να χρησιμοποιηθεί για την προστασία της οικογένειας ή του δασκάλου κάποιου. Δεν πρέπει να χρησιμοποιείται σαν μέθοδος επίθεσης σε κάποιον αλλά σαν τρόπος αποφυγής μιας μάχης όταν βρεθεί κανείς αντιμέτωπος με έναν εχθρό ή κακοποιό.

2.	Ο σκοπός του karate είναι να κάνει τους μύες και τα κόκαλα του σώματος σκληρά σαν πέτρες και να χρησιμοποιεί τα χέρια και τα πόδια σαν δόρατα. Εάν τα παιδιά αρχίσουν να εκπαιδεύονται από το δημοτικό, τότε θα είναι καλά προετοιμασμένα για την στρατιωτική τους θητεία. Θυμηθείτε τα λόγια του Δούκα του Ουέλλιγκτον μετά τη νίκη του επί του Ναπολέοντα: «Η μάχη του Βατερλό κερδήθηκε στα πεδία ασκήσεων του Ήτον ( αριστοκρατικό σχολείο αρρένων στην Αγγλία)» Πιστεύω πως αυτά τα λόγια είναι πραγματικά σοφά.

3.	Το Karate δεν μαθαίνεται γρήγορα. Όπως όμως ένας ταύρος που ξεκινάει αργά, τελικά μπορεί να διανύσει χιλιάδες μίλια. Αν κάποιος προπονείται προσεχτικά κάθε μέρα τότε σε τρία ή τέσσερα χρόνια θα αρχίσει να καταλαβαίνει το karate. Όσοι προπονούνται με αυτό τον τρόπο θα ανακαλύψουν το Karate.

4.	Η προπόνηση των χεριών και των ποδιών είναι σημαντική για αυτό και θα πρέπει ο karateka να εξασκείται στην makiwara. Για να το κάνει κάποιος αυτό θα πρέπει να χαμηλώσει τους ώμους του, να ανοίξει τα πνευμόνια του, να συγκεντρώσει τη δύναμή του, να πατήσει γερά στο έδαφος και να μεταφέρει την ενέργειά του στη λεκάνη του. Η εξάσκηση πρέπει να γίνεται 100 ή 200 φορές σε κάθε χέρι καθημερινά.

5.	Όταν κάποιος προπονείται στις στάσεις του Tang Te τότε θα πρέπει να κρατάει τη πλάτη του ίσια και τους ώμους του χαμηλά, να βάζει δύναμη στα πόδια του, να είναι σταθερός και να μεταφέρει την ενέργειά του χαμηλά στη λεκάνη του.

6.	Η προπόνηση σε κάθε τεχνική του Karate πρέπει να γίνεται με επαναλήψεις. Οι τεχνικές αυτές διαδίδονται με προφορικό τρόπο. Ο Karateka πρέπει να μαθαίνει καλά τις εξηγήσεις για κάθε κίνηση και να αποφασίζει πότε και με ποιο τρόπο θα τις χρησιμοποιεί, αν αυτό χρειαστεί.

7.	Ο Karateka θα πρέπει να αποφασίσει αν προπονείται στο karate για να βελτιώσει την υγεία του ή για να βοηθηθεί στα καθήκοντά του.

8.	Όταν προπονείται κανείς θα πρέπει να το κάνει σαν να βρίσκεται στο πεδίο της μάχης. Τα μάτια του πρέπει να είναι ανοιχτά και να κοιτάζουν έντονα, οι ώμοι του χαμηλά και το σώμα του έτοιμο/σφιγμένο . Πρέπει πάντα να προπονείται με ένταση και ψυχή και με αυτό τον τρόπο θα είναι πάντα έτοιμος για μάχη.

9.	Δεν πρέπει να προπονείται κανείς υπερβολικά. Κάτι τέτοιο είναι επικίνδυνο για το σώμα του και θα χάνει την ενέργεια από τη λεκάνη του. Το πρόσωπο και τα μάτια του θα πάρουν κόκκινο χρώμα. Να προπονείστε σοφά.

10.	Στο παρελθόν οι δάσκαλοι του karate ζούσαν για πολλά χρόνια. Το Karate βοηθάει στην διάπλαση και την ανάπτυξη των μυών και των κοκάλων του σώματος. Ακόμη βοηθάει στην κυκλοφορία του αίματος και στην πέψη. Εάν τον karate εισαχθεί στα δημοτικά σχολεία, τότε θα παράγουμε άντρες που θα μπορούν να αντιμετωπίζουν δέκα αντιπάλους. Πιστεύω ότι αυτό μπορεί να γίνει εάν εκπαιδεύσουμε όλους τους φοιτητές της Παιδαγωγικής Ακαδημίας της Οκινάβα στο karate. Έτσι όταν αποφοιτήσουν θα μπορούν να διδάξουν με τι]η σειρά τους στα δημοτικά σχολεία. Πιστεύω πως κάτι τέτοιο θα βοηθήσει πολύ το έθνος και το στρατό μας. Ελπίζω πως θα λάβετε σοβαρά υπόψη σας τις προτάσεις μου.

Yasutsune Itosu