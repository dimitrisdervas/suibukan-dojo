---
title: Yasutsune "Anko" Itosu
period: 1831-1915
image: http://suibukan.gr/sites/suibukan.com/files/budoka_photos/sui_itosu.jpg
---

Ο Yasutsune "Ankoh" Itosu γεννήθηκε το 1832 στο χωριό Yamagawa, στο Shuri και πέθανε το 1915 στην ηλικία των 83 ετών. Από μικρή ηλικία μελέτησε το karate υπό την επίβλεψη του Sokon Matsumura. Τέλειος γνώστης των κλασσικών γραμμάτων της Κίνας αλλά και της Ιαπωνίας, έγινε ο γραμματέας του τελευταίου βασιλιά της Okinawa, του Sho Tai, μέχρι τη διάλυση της μοναρχίας το 1879.
Οι πληροφορίες, που αφορούν τα επόμενα 20 χρόνια της ζωής του είναι αόριστες, αλλά όπως βεβαιώνει ο Katsuya Miyahira κατά την περίοδο αυτή ο Itosu πλάτυνε την γνώση του στο karate ασκούμενος υπό τον Shiroma (Gusukuma) από το Tomari και υπό κάποιο κινέζο που ζούσε στο Tomari.
Τον Απρίλιο του 1901 ο Itosu εισήγαγε το karate στο Jinjo δημοτικό σχολείο του Shuri, ως τμήμα του προγράμματος φυσικής αγωγής. "Στην αρχή", αναφέρει ο Nakama, "το karate το θεωρούσαν πολύ επικίνδυνο για τα μικρά παιδιά κι έτσι ο Itosu αφαίρεσε τις επικίνδυνες τεχνικές, απλοποίησε τα kata του και έδωσε ιδιαίτερη προσοχή στις βασικές τεχνικές της γροθιάς και της απόκρουσης".

Το 1905 ο Itosu έγινε δάσκαλος karate στο νομαρχιακό κολλέγιο Dai Ichi και στο νομαρχιακό κολλέγιο εκπαίδευσης των δασκάλων. Μετά από τρία χρόνια έγραψε ένα γράμμα για τη νομαρχιακή υπηρεσία παιδείας, που αφορούσε μια ιδέα, η οποία οδήγησε στην εισαγωγή του karate σε όλα τα σχολεία της Okinawa και αργότερα στην εξάπλωση του στην Ιαπωνική ηπειρωτική χώρα.

Από πληροφορίες του Miyahira, ο Itosu απλοποίησε τα kata του Matsumura Naihanchi, ανέπτυξε την κινέζικη περιστροφική γροθιά στην τωρινή της μορφή και δημιούργησε τα Pinan kata (Shodan, Nidan, Sandan, Yondan, και Godan). Ο Chozo Nakama ισχυρίζεται ότι ο Itosu είχε μάθει το kata Chiang Nan (Chanan) από ένα κινέζο, που είχε ζήσει στην Okinawa και αργότερα το ανασχημάτισε και το απλοποίησε σε πέντε βασικά kata, που τα ονόμασε Pinan, επειδή το κινέζικο Chiang Nan ήταν πολύ δύσκολο να το προφέρει κανείς (αυτά αργότερα μετονομάστηκαν Heian kata στο Shotokan του Funakoshi Gichin στο Τόκιο). Ο Horoku Ishikawa είχε τη θεωρία ότι "ο Itosu είχε βασίσει τα πέντε Pinan kata του σε μια ανάλυση του kata Kusanku Dai". Ο Nakama επίσης πίστευε ότι ο Itosu έμαθε το kata Chinto από ένα δάσκαλο, που ονομαζόταν Nakahara.

Ερευνώντας τον χαρακτήρα του Itosu ανακαλύπτει κανείς ότι είχε υπάρξει ένας καλός, αλλά ταυτόχρονα αυστηρός πατέρας για τους μαθητές του. Ο Shinpan Shiroma είχε πει ότι ο Itosu ήταν προσεκτικός, πολύ αυστηρός και πως στο dojo του στο χωριό Kybagawa, στο Shuri, εφάρμοζε σπαρτιατική πειθαρχία.
Όσον αφορά τη σωματική του διάπλαση είχε μυώδες στήθος, μακριά γενειάδα και ήταν κάτοχος τεράστιας κρυμμένης δύναμης. Ο Chosin Chibana βεβαίωνε ότι ο Itosu πράγματι είχε πολύ ισχυρή γροθιά, αλλά λέγεται ότι ο Matsumura είπε κάποτε στον Itosu: "Με τη δυνατή σου γροθιά μπορείς να ρίξεις οτιδήποτε κάτω, όμως δεν μπορείς καν να με αγγίξεις".
Ο Itosu είχε ένα φίλο τον Asato, με τον οποίο μοιραζόταν το ίδιο μικρό όνομα, το όνομα Anko. Ενώ ο Asato (που ήταν ειδικός στο ti και εξαιρετικός μαχητής με το σπαθί) πίστευε ότι τα χέρια και τα πόδια θα έπρεπε να είναι σαν όπλα με λεπίδα και ότι θα πρέπει να αποφεύγεται κάθε επαφή με τα χτυπήματα του αντιπάλου, ο Itosu υποστήριζε ότι το σώμα δεν χρειάζεται να είναι τόσο ευκίνητο και θα πρέπει να αντέχει και στα πιο σκληρά χτυπήματα.

Ο Anko Itosu ήταν πάνω απ' όλα ένας διορατικός άνθρωπος και ταυτόχρονα οραματιστής κι άφησε πίσω του μια εντυπωσιακή λίστα μαθητών που αργότερα βοήθησαν να πραγματοποιηθεί το όνειρό του, που ήταν βέβαια η εξάπλωση του karate.