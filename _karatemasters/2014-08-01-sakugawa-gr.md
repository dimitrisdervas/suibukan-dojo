---
title: Tode Sakugawa
period: 18 αιώνας
image: http://suibukan.gr/sites/suibukan.com/files/budoka_photos/sui_sakugawa.jpg?1280633046
---

Ο Takahara Peichin (1683-1760) ανήκε στην τάξη των Samurai κι όπως δηλώνει ο τίτλος του Peichin, ανήκε στην προσωπική φρουρά του βασιλιά της Okinawa. Aσχολούνταν με την κατασκευαστή χαρτών, ενώ ήταν και αστρονόμος. Στην Okinawa ήταν γνωστός για τις μαχητικές του ικανότητες πάνω στις τοπικές πολεμικές τέχνες που ονομάζονταν ti, te ή tode. Ζούσε στην πόλη Akada [ή στο χωριό Akata του Shuri], και ήταν 67 ετών, όταν τον επισκέφτηκε και με τον πρέποντα σεβασμό του ζήτησε να γίνει μαθητής του ο 17χρονος Sakugawa.

O "Tode" Sakugawa Satunushi (1733-1815) γεννήθηκε στο χωριό Τoribori του Shuri, στις 3 Μαρτίου 1733 και πέθανε στις 17 Αυγούστου 1815, σε ηλικία 82 ετών. Ο Sakugawa ανήκε κι αυτός σε γενιά Samurai. Κάποιοι λένε ότι το μικρό του όνομά του ήταν Shungo. Ο πατέρας του πριν πεθάνει εξέφρασε την επιθυμία ο γιός του να εκπαιδευτεί στις πολεμικές τέχνες. Έτσι σε ηλικία 17 ετών, αναζήτησε τον καλύτερο δάσκαλο της περιοχής. Ο Takahara ήταν ευρέως αναγνωρισμένος εκείνη την εποχή, ως περίφημος μαχητής των πολεμικών τεχνών. Λέγεται μάλιστα ότι, βασισμένος στην εμπειρία μιας ολόκληρης ζωής πάνω στις πολεμικές τέχνες, εντυπωσιάστηκε από την προσωπικότητα του Sakugawa και τελικά συμφώνησε να γίνει δάσκαλός του. Το γεγονός ενθουσίασε τον Sakugawa, o οποίος ασκήθηκε στις τοπικές μαχητικές τέχνες για περίπου 10 χρόνια κάτω από τις νουθεσίες του Τakahara Peichin. Οι ικανότητες του Sakugawa αυξανόταν με τον καιρό και όσοι τον γνώριζαν τον κοίταζαν πια με δέος. Λίγα χρόνια πριν τον θάνατό του, ο Takahara έδωσε την ευχή του (την έγκριση του) στον Sakugawa να διευρύνει τους ορίζοντες του στις πολεμικές τέχνες και να σπουδάσει υπό την επίβλεψη ενός νεοφερμένου Δασκάλου του Kung Syanag (Ku Sanku) που είχε έρθει από την Κίνα. Δύο μέρες μόλις πριν το θάνατό του ο Takahara κάλεσε τον Sakugawa και του είπε τα εξής: "Μετά το θάνατό μου, να γίνεις γνωστός με το όνομα Tode Sakugawa. Σε όλες σου τις ενέργειες, πάντα να θυμάσαι να βοηθάς την πατρίδα σου." Έτσι ονομάστηκε "Τοde" που σημαίνει "Κινέζικο χέρι".

Κοντά στο 1760 (ίσως το 1761 ή και το 1756) έρχεται στην Okinawa ένας κινέζος γνώστης των κινέζικων μαχητικών τεχνοτροπιών ο Kusanku (Kushanku ή Ku Sanku ή Kung Syanag ή Koso Kun). Η επίσημη ιδιότητά του είναι αξιωματούχος του στρατού (διπλωματικός ακόλουθος του στρατού), αλλά σύμφωνα με κάποιες πηγές αυτό είναι απλά ένα προσωπείο που χρησιμοποίησε ο Kusanku για να καλύψει την πραγματική του ταυτότητα. Το σίγουρο είναι ότι ο Κusanku ήταν υψηλού επιπέδου Δάσκαλος του Kenpo και σε σύντομο χρονικό διάστημα έγινε διάσημος για την μαχητική του ικανότητα. Στην φήμη του βοήθησε και κάποια επίδειξη της τέχνης του, που έγινε σε δημόσιο χώρο στην Οkinawa, η οποία λέγεται ότι απαρτιζόταν από άλματα, γροθιές, λακτίσματα και αποκρούσεις, χωρίς την εκτέλεση κάποιου kata. Υπάρχει μάλιστα και το αρχείο της επίδειξης που έχει τον τίτλο "Το Γεγονός Oshima" και γράφτηκε από ένα κονφουκιανό μελετητή. Εκεί γίνεται αναφορά σε κάποιο κινέζο με το όνομα "Kusankun", o οποίος "εφάρμοσε την τέχνη του και νίκησε τον επιτιθέμενο με διπλό ψαλιδωτό χτύπημα των ποδιών του". Προφανώς πρόκειται για την κίνηση διπλού λακτίσματος (nidan geri) που αποτελεί μέρος του kata Kusanku (Dai), και το οποίο επίσης αναφέρεται στο κινέζικο βιβλίο των πολεμικών τεχνών "Bubishi."
O Kusanku έζησε για ένα διάστημα στο χωριό Kume της Okinawa. Εξαιτίας της παραμονής του εκεί η μαχητική τέχνη, την οποία κατείχε, έγινε ευρύτερα γνωστή. Λέγεται μάλιστα ότι έφερε από την Κίνα κάποιους μαθητές του και διέδωσαν την κινέζικη τεχνοτροπία στην Okinawa. Επέδρασαν στην τεχνοτροπία του Shuri-te, ενώ ήταν καθοριστική η επιρροή τους στην ανάπτυξη του Shorin-ryu. Δίδαξε σε πολλούς ντόπιους και αναμεσα σε αυτούς τους Sakugawa, Chatan Yara και Shionja. Κατά μια εκδοχή o Kusanku ήταν αυτός που εισήγαγε την χαρακτηριστική θέση ετοιμότητας της κλειστής γροθιάς πάνω στον κορμό (hikite), και την εκτόξευσή της από εκείνο το σημείο με περιστροφή προς τον αντίπαλο. Επίσης σε αυτόν αποδίδεται κάποια αρχική μορφή φιλικού αγώνα (kumite) στο karate της Okinawa. Αυτή η μορφή αγώνα αναφέρεται ως Kumiai Jutsu.
Ποιός πραγματικά ήταν ο Kusanku και ποια μαχητική τεχνοτροπία δίδασκε; Mε κάποια ασάφεια λέγεται ότι ο Kusanku διδάχθηκε ch'uan-fa από μοναχό Shaolin. Μια πιο εμπεριστατωμένη έρευνα αναφέρει τα έξης. Γύρω στο 1760 (άλλοι λένε για το 1733) κάποιο ασήμαντο γεγονός στάθηκε η αφορμή για την επίθεση των κυβερνητικών Manchu με στρατό, κανόνια, όπλα και βέλη εναντίον του Ναoύ Fukien Shaolin, που εκείνη την εποχή αποτελούσε τον πυρήνα όλων των ναών της περιοχής Shaolin. Ο ναός πολιορκήθηκε, πυρπολήθηκε και βομβαρδίστηκε. Οι μοναχοί αντιστάθηκαν, αλλά τελικά κατατροπώθηκαν. Όσοι επέζησαν τράπηκαν σε φυγή. Λέγεται ότι αρκετοί επέζησαν αυτής της καταστροφής, σε αντίθεση με κάποιους άλλους ισχυρισμούς. Τουλάχιστον 19 επιζώντες αναφέρονται, και ο Ku Sanku είναι ένας από αυτούς. Λόγω της εμφάνισης του Κu Sanku στην Okinawa γύρω στα 1760, ξέρουμε ότι το Fukien Shaolin καταστράφηκε εκείνη την εποχή. Έτσι, σύμφωνα με αυτή την εκδοχή, ο Ku Sanku ήταν γνώστης του Fukien Shaolin Nan Q'uan (Shaolin Southern Fist) και ήρθε στην Οkinawa, πιθανόν καταδιωκόμενος, με το προσωπείο του κυβερνητικού αξιωματούχου. Όταν αργότερα ο Ναός Fukien Shaolin ξαναχτίστηκε ο Ku Sanku επέστεψε εκεί για να βοηθήσει και είναι πιθανόν στην συνέχεια να υπήρξε ένας από τους 10 Μεγάλους Δασκάλους του Ναού.

Κατά την επιστροφή του στην Κίνα ο Kusanku πήρε μαζί του και τον Sakugawa, γεγονός που επιβεβαιώνει κι ο Funakoshi. Εκεί ο "Τode" έμεινε για έξι χρόνια. Προφανώς διέμεινε στον Ναό Fukien Shaolin και βοήθησε στην επανακατασκευή του. Κατόπιν επέστρεψε στην Okinawa όπου παρουσίασε την τεχνοτροπία στην οποία με τα χρόνια είχε κατασταλάξει. Αυτή πρέπει να ήταν περισσότερο κοντά σε αυτό που σήμερα ξέρουμε ως Karate. Ο Sakugawa ήταν ένας από τους πρώτους που "ανακάτεψαν" τις τεχνοτροπίες της Κίνας με αυτές του Σκληρού και Μαλακού της Okinawa. Πολλές από τις τεχνικές του είναι ενσωματωμένες στο kata Kusanku. Στα χρόνια που ακολούθησαν έγινε ένας διάσημος Samurai και του δόθηκε ο τίτλος Satunuky ή Satunushi, που ήταν τίτλος που δίνονταν στους samurai για τις υπηρεσίες του στο βασιλιά. Είχε πολλούς διάσημους μαθητές και ανάμεσα σε αυτούς ήταν οι Chikatosinumjo Sokon Matsumura, Satunuky Makabe, Satunuky Ukuda, Chikuntonoshinunjo Matsumoto. O Tode Sakugawa συνέβαλε σε πολύ μεγάλο βαθμό στην ανάπτυξη του karate της Okinawa. Και ίσως η μεγαλύτερη συμβολή του ήταν η διδασκαλία του Sokon "Bushi" Matsumura.