---
title: Sokon "Bushi" Matsumura
period: 19 αιώνας
image: http://suibukan.gr/sites/suibukan.com/files/budoka_photos/sui_matsumura.jpg?1280632962
---

O Sokon Matsumura (Buseitatsu, Unyu, Bushi Matsumura, Bucho) γεννήθηκε στο χωριό Yamagawa του Shuri το 1797 και πέθανε το 1889 σε ηλικία 92 ετών. Ο M. Bishop χρησιμοποιώντας κάποιο γεγονός γενεθλίων συμπεραίνει ότι γεννήθηκε το 1809 και πέθανε το 1901. Καταγόταν από γνωστή οικογένεια Shizoku Samurai και είχε και κινέζικες ρίζες. Ήταν καλός μαθητής, μελετητής και εξέχων καλλιγράφος. Από μικρή ηλικία, όπως και πολλοί νέοι από το Shuri, έμαθε τα βασικά του ti. Στρατολογήθηκε στην υπηρεσία της βασιλικής οικογένειας Sho.

O Sakugawa έγινε δάσκαλος του Matsumura όταν αυτός ήταν 14 χρονών, το 1810, και τον εκπαίδευσε μέχρι και το θάνατό του, το 1815. Σύμφωνα με την παράδοση ήταν επιθυμία του πατέρα του να εκπαιδευτεί υπό την επίβλεψη του περίφημου Tode Sakugawa. Λέγεται ότι για να εκπαιδεύσει τον μαθητή του στις αποκρούσεις, αφού τον έδεσε σε ένα δέντρο έτσι ώστε να μην μπορεί να φύγει, έκανε γροθιές εναντίον του με αποτέλεσμα να αντιληφθεί ο Matsumura την χρησιμότητα της μετακίνησης του σώματος.

Μετά τον θάνατο του Sakugawa και για δύο περίπου χρόνια έμεινε ουσιαστικά μόνος, χωρίς δάσκαλο, μέχρι την ηλικία των 20 ετών. To 1817 ο βασιλιάς Sho Ko (που κυβέρνησε την Okinawa την περίοδο 1804-34) τον έστειλε στην Κίνα για περαιτέρω εκπαίδευση στις πολεμικές τέχνες. Έτσι πήγε στον Ναό Fukien Shaolin. Εκεί έμεινε πολλά χρόνια (πιθανόν 26 χρόνια μέχρι το 1843) και αν ο Κu Sanku ήταν ακόμη ζωντανός, σίγουρα εκπαιδεύτηκε υπό την επίβλεψή του. Από τα kata τα οποία αργότερα δημιούργησε φαίνεται ότι στο Fukien διδάχτηκε τις τεχνοτροπίες και των 5 ζώων του Shaolin Five Animal System. Aυτό βέβαια ήταν εξαιρετικά δύσκολο επίτευγμα γιατί σπάνια όλη η γνώση δινόταν σε ένα άτομο. Χαρακτηριστικό είναι κάθε ένας από τους 10 Μεγάλους Δασκάλους του Ναού γνώριζε το 1/10 της τέχνης του Shaolin. Επομένως διδάχτηκε και απο τους δέκα Μεγάλους Δασκάλους του Ναού Fukien.
Δεν ήταν ασυνήθιστο στους κατοίκους της Okinawa να "ξοδεύουν" 20 ή και περισσότερα χρόνια στην Κίνα. Εξάλλου ο Μatsumura δεν θα μπορούσε να μάθει ότι έμαθε, αν δεν έμενε αρκετά χρόνια ώστε να γίνει δεκτός στον "εσωτερικό κύκλο" του Shaolin. O Matsumura το γνώριζε αυτό, όπως και ο βασιλιάς της Okinawa που τον έστειλε εκεί.
Στην πόλη Fuchou της επαρχίας Fukien, ήρθε σε επαφή με τους δασκάλους Iwah (Cheng Feng-shu) και Wai Xinxian που τον εκπαίδευσαν στην τεχνοτροπία Yongchun Hakutsuru, που έχει επίσης τις ρίζες της στο Shaolin Five Ancestral Fist System.

O Matsumura επέστρεψε στην Okinawa to 1843 σε ηλικία 46 ετών. Έχοντας εκπληρώσει την αποστολή του στο μέγιστο, ο βασιλιάς της Okinawa (κατά πάσα πιθανότητα ο Sho Iku) τον διόρισε προσωπικό του σωματοφύλακα. Πήρε τον τίτλο Satunuky και αργότερα προβιβάστηκε σε Chikutoshi. Aναφέρεται και με τον τίτλο Chikatosinumjo. Λέγεται ότι ο Matsumura παντρεύτηκε την Yonamine Chiru, μια γυναίκα από οικογένεια γνωστή για τις ικανότητες της στις πολεμικές τέχνες. Ο Μ. Bishop αναφέρει ότι "η σύζυγος του Sokon Matsumura είχε ικανότητες που θα ζήλευαν οι περισσότεροι άντρες. Κόρη ενός πλούσιου εμπόρου (Yonabaru), της άρεσε το sumo, η χειροπάλη και οι διαγωνισμοί άρσης βαρών, στους οποίους, μέχρι που γνώρισε τον Matsumura, συχνά προκαλούσε και κέρδιζε τους διεκδικητές. Ο Chotoku Kyan θυμόταν που την είχε δει να σηκώνει ένα σακί με ρύζι που ζύγιζε 60 κιλά με το ένα χέρι, απλώς για να σκουπίσει από κάτω." Ο Βushi κάποτε είχε πει ότι δεν θα παντρευόταν ποτέ μια γυναίκα που δεν θα μπορούσε να τον χτυπήσει. Πιθανόν να είχε ως γυναίκα-πρότυπο την Fang Q'iniang, την γυναίκα που ανάπτυξε την τεχνοτροπία Hakutsuru (Λευκός Γερανός).
Ένας μαχητής που φαίνεται πως επηρέασε την τεχνοτροπία του Μatsumura ήταν κάποιος πειρατής από την νότια Κίνα, με το όνομα Chinto. Για κάποιο άγνωστο λόγο το καράβι του προσάραξε στην ακτή της Okinawa. Εκεί άρχισε τις κλεψιές και τις λεηλασίες. Ο βασιλιάς έστειλε τον Bushi να τον καταδιώξει. Όταν τον βρήκε έγινε μάχη, άλλα δεν υπήρξε νικητής. Αφού παρόλες τις προσπάθειες του απέτυχε να τον συλλάβει, κατά ένα παράξενο τρόπο συμφιλιώθηκε μαζί του και αντάλλαξαν γνώσεις πάνω στις πολεμικές τεχνικές. Με αφορμή αυτό το γεγονός ο Matsumura δημιούργησε το kata Chinto, το οποίο περιέχει τεχνικές που ο Bushi έμαθε από τον αντίπαλό του. Δεν είναι ξεκάθαρο από πιο κινέζικο σύστημα προέρχονται αυτές οι τεχνικές. Πάντως έχουν στοιχεία της τεχνοτροπίας Yongchun Hakutsuru.

Μετά τη συνταξιοδότησή του, ο Matsumura δίδαξε karate σε ανοιχτό χώρο στο χωριό Sakiyama, στο Shuri. Μεταξύ των μαθητών του ήταν και οι: Anko Itosu, Anko Asato, Kentsu Yabu, Kiyuna Pechin, Chomo Hanashiro, Sakihara Pechin, Gichin Funakoshi, Ryosei Kuwae, Chotoku Kyan.
Στους συνεχιστές του έργου του άφησε τα kata, Naihanchi 1 & 2, Passai Dai (Matsumura no Passai), Seisan, Chinto, Gojushiho, Kusanku και Hakutsuru. Ένα σύνολο από kata, γνωστό ως Chanan την εποχή του Matsumura, διαιρέθηκε από τον ίδιο τον Bushi και αποτέλεσε την βάση για τα kata Pinian 1 & 2.

O Bushi Matsumura υπήρξε από τους μεγαλύτερους μαχητές της εποχής του. Λέγεται ότι δεν νικήθηκε ποτέ σε καμιά από τις πολλές μάχες που έδωσε. Είχε τον χαρακτήρα ενός samurai. Αφιέρωσε τη ζωή του στην εξάσκηση της τέχνης του και πέθανε από φυσικό θάνατο.
Είναι ο εμπνευστής και οργανωτής του Shorin Ryu (Shaolin Liu στα κινέζικα) karate. Χρησιμοποίησε το όνομα Shorin με σαφή αναφορά στις τεχνοτροπίες των Ναών Shaolin. Παρόλα αυτά το σύστημα του δεν ταυτίζεται με το σύστημα Shaolin. Είναι μια τεχνοτροπία που συνδυάζει στοιχεία του Okinawa-te (tode), του Shaolin Southern Fist System, του Yongchun Hakutsuru (Λευκός Γερανός) και ιδιόμορφων τεχνοτροπιών όπως αυτή του Chinto. Και βέβαια πάνω από όλα η προσωπική πινελιά του μεγάλου μαχητή, που όπως έδειξε ο χρόνος μπόρεσε να δημιουργήσει τις βάσεις για όλη την μετέπειτα εξέλιξη του σύγχρονου karate.

Υπάρχουν δύο δημοφιλείς ιστορίες που δείχνουν την προσφιλή στρατηγική του Matsumura να νικά τον αντίπαλό του πριν καν μπει στην μαχη είτε τρομοκρατώντας τον είτε ρίχνοντάς του το ηθικό.

Ο Μ. Bishop παρουσιάζει στο βιβλίο του μια επιστολή που έστειλε ο Matsumura, λίγο καιρό πριν τον θάνατό του, στο μαθητή του Ryosei Kuwae και είναι ένα από τα ελάχιστα παλιά χειρόγραφα της Okinawa, που έχουν διασωθεί άθικτα έως τις μέρες μας.

O άνθρωπος που έδειξε το δρόμο της πολεμικής τέχνης που σήμερα γνωρίζουμε ως Shorin ryu karate do ήταν ο Sokon "Bushi" Matsumura. Βέβαια δεν ήταν μόνος του. Είχε μυθικούς δασκάλους όπως ο Kusanku, o "Tode" Sakugawa και o Iwah, αλλά και άξιους συνεχιστές όπως ο Anko Itosu, ο Chotoku Kyan και o Choshin Chibana. Αποτέλεσε όμως τον ακρογωνιαίο λίθο που έδεσε την παράδοση με κάτι καινούριο που γεννήθηκε. Κι αυτό ήταν το karate.