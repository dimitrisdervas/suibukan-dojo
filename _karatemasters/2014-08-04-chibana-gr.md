---
title: Choshin Chibana
period: 1885-1969
image: http://suibukan.gr/sites/suibukan.com/files/budoka_photos/chibana.jpg
---

Οι περισσότερες πηγές συμφωνούν ότι ο Chibana ήταν από το χωριό Torihori, στο Shuri, και άρχισε να προπονείται στο karate (αφού είχε απορριφθεί δύο φορές) σε ηλικία δεκαπέντε χρόνων με δάσκαλο τον Anko Itosu (το μοναδικό του δάσκαλο) με τον οποίο και παρέμεινε για δεκατρία συνολικά χρόνια.
Στην ηλικία των τριαντατεσσάρων ο Chibana έφτιαξε dojo στο Torihori και δίδασκε το karate του Itosu αναλλοίωτο.
Αργότερα μετέφερε αυτό το dojo στο χωριό Kumoji, στη Naha και το 1929 το εγκατέστησε στην αυλή του Baron Nakijin στο χωριό Gibo, στο Shuri και το ονόμασε "Λέσχη έρευνας του tode".

Μετά τη μάχη της Okinawa, ο Chibana βρέθηκε στη χερσόνησο της Κίνας, όπου δίδαξε karate μέχρι το 1948, πριν επιστρέψει στο Shuri και επαναλειτουργήσει το dojo του στο Gibo. Αργότερα δημιούργησε παρόμοιες Λέσχες αντίστοιχα στα χωριά Jiku, Asata, Sukayamachi, Mihara (όλα στη Naha) και στο χωριό Yamagawa, στο Shuri, μεταφερόμενος από τη μια περιοχή στην άλλη.

Από το 1954 ως το 1958 διορίστηκε κι εργάστηκε ως εκπαιδευτής karate στο αστυνομικό τμήμα του Shuri. Το Μάιο του 1956, όταν δημιουργήθηκε η Ομοσπονδία Karate-do της Okinawa (της οποίας υπήρξε ιδρυτικό μέλος) ο Chibana έγινε ο πρώτος πρόεδρος. Δύο χρόνια αργότερα παραιτήθηκε και ξεκίνησε το Σύνδεσμο Shorin ryu Karate-do της Okinawa και έγινε ο πρώτος πρόεδρος εκεί επίσης. Το 1960 ο Chibana έλαβε μετάλλιο για τις εξαίρετες υπηρεσίες του στην εκπαίδευση Φυσικής Αγωγής από την εφημερίδα Okinawa Times και το 1968 έλαβε το παράσημο Kunyonto του Ιερού Θησαυρού από τον Αυτοκράτορα Hirohito. Στη διάρκεια της ζωής του ο Chosin Chibana πραγματοποίησε πολλές επιδείξεις και στην τελευταία επίδειξη το 1968 βρέθηκε μπροστά σε ένα ενθουσιασμένο κοινό. Πέθανε στην αρχή του επόμενου χρόνου από καρκίνο του δέρματος από τον οποίο και υπέφερε για αρκετό καιρό.

Σύμφωνα με τον Katsuya Miyahira, ο Chosin Chibana πίστευε ότι "επειδή το katate είναι μια πολεμική τέχνη δεν θα έπρεπε να διδάσκεται σαν άθλημα ή σαν απλή φυσική άσκηση".
"Κατά τη διάρκεια της προπόνησης", συνήθιζε να λέει o Chibana, "το άτομο πρέπει να ξεχνάει τα πάντα και να συγκεντρώνει την πνευματική του ενέργεια ώστε το κεφάλι, τα χέρια και τα πόδια να γίνονται ένα. Τα δάχτυλα των χεριών και των ποδιών πρέπει να γίνονται σαν λόγχη έτσι ώστε, ένα μόνο λάκτισμα ή μια γροθιά να μπορεί να σκοτώσει. Για να επιτευχθεί αυτός ο στόχος απαιτείται μακρόχρονη, διαρκής και προσεκτική προπόνηση. Η υπερβολή μόνο ζημιά μπορεί να έχει ως αποτέλεσμα".
O Miyahira ανέφερε επίσης ότι o Chibana έλεγε ότι "ο καθένας πρέπει να υιοθετήσει και να αναπτύξει κινήσεις που να ταιριάζουν με το δικό του σώμα και την ιδιοσυγκρασία του".
Όταν ήταν νέος, ο Chibana ήθελε να γίνει ο δυνατότερος και διασημότερος karateka όλων των εποχών και συνέχιζε με το ίδιο πνεύμα μέχρι τα ογδόντα του χρόνια. "Με τον καιρό", έλεγε, "το σώμα γίνεται όλο και πιο δυνατό, αλλά φτάνοντας τα πενήντα και τα εξήντα του χρόνια ο άνθρωπος πρέπει να αποκτά πιο αργούς ρυθμούς. Μετά αναπτύσσεται ένα διαφορετικό είδος δύναμης".
Ακόμη και στην ηλικία των ογδόντα χρόνων, ο Chocin Chibana πίστευε ότι είχε ακόμη "μακρύ δρόμο να διανύσει".

Οι πιο σημαντικές και μυστικές αρχές του Chibana, ήταν οι εξής:
1. Κατανόηση των kata και αξιολόγηση της βελτίωσης της φυσικής κατάστασης, έτσι ώστε να αναπτυχθεί αρκετές φορές η φυσική δύναμη του προπονούμενου
2. Στις πολεμικές τέχνες πρωτεύουσα σημασία έχει η ταχύτητα
3. Με την προπόνηση στα kata του karate οξύνεται η αντίληψη και τα χτυπήματα γίνονται ισχυρότερα.

Ανάμεσα στους μαθητές του Anko Itosu, ο Gichin Funakoshi είναι πιθανότατα ο πιο γνωστός στο εσωτερικό της Ιαπωνίας, όπου έκανε πολλά για να γίνει δημοφιλές το Shotokan karate του και για να ενθαρρύνει την εξάπλωσή του σε όλο τον κόσμο. Στην Okinawa, ο Chosin Chibana δίδαξε με δυναμισμό το karate του Itosu και λέγεται ότι αυτός επίσημα ονόμασε το συγκεκριμένο είδος Shorin ryu γύρω στα 1935 υιοθετώντας κινέζικά ιδεογράμματα που σημαίνουν "μικρό δάσος". Τα ιδεογράμματα αυτά προφέρονται επίσης "Kobayashi". Έτσι, για να διαφοροποιηθεί αυτό το Shorin ryu από το Shorin ryu των Shaolin, έχει προστεθεί η λέξη "Kobayashi" σε παρένθεση.